---
title: فشار لازمه
tags:
  - چالش
  - فشار
  - ازدواج
draft: false
---

یونگ تعریف جالبی از ازدواج داره. می‌گه ازدواج مثل یه مخزنه. مخزنی که حرارت لازم برای تغییر آدم رو فراهم می‌کنه.

پترسون می‌گه برای اینکه این حرارت ایجاد بشه،حتما باید ازدواج کرد و روابط خارج از ازدواج رو برای ایجاد چنین انرژی‌ای کافی نمی‌دونه.

می‌گه آدم باید به نقطه‌ای برسه که متاصل بشه. نقطه‌ای که می‌فهمه گیر این آدم افتاده و باید با مشکلاتی که سرراهشون سبز می‌شه مقابله کنه.

دیگه نمی‌شه مثل روابط آزاد قبل ازدواج رفت سراغ بعدی. به معنای واقعی کلمه باید حس کنی گیر افتادی. گیر این آدم.

برای همین به نظرش ازدواج قابل شبیه‌سازی نیست. یعنی نمی‌تونید چند ماه باهم زندگی کنید تا شرایط ازدواج رو شبیه‌سازی کنید. چون در این حالت هردوتون می‌دونید تعهدی ندارید و خیلی راحت می‌تونید جدا بشید.

البته به نظر پترسون تعهد کلامی یک شخص کافی نیست. باید ازدواج به صورت رسمی صورت بگیره. دو نفر مقابل آشناهاشون سوگند بخورن و به لحاظ مذهبی و قانونی همدیگه رو به عنوان همسر قبول کنن.

اون معتقده که دونفر ممکنه اون چنان دچار مشکلات بشن که همین سوگندی که مقابل بقیه خوردن و فشاری که ایجاد می‌کنه هم کمک می‌کنه کنار همدیگه بمونن.

اون قسمتی که درمورد فشاری که ازدواج وارد می‌کنه برای من خیلی جالبه. قبلا هم خونده بودم که برای اینکه سیم‌کشی مغز آدم تغییر کنه به یک فشار نیازه. یک شکست عاطفی، شکست مالی یا بحران‌های دیگه‌ای که برای آدم پیش میاد ممکنه کاتالیزوری برای واکنش تغییر مغز و ذهن آدم باشه.

البته به همین آسونی‌ها هم نیست. یک فشاری وارد بشه و واکنش انجام بشه. ممکنه فشار بیش از بیشینه‌ی تحمل آدم باشه و اون رو سوق بده به سمت جایی که نباید. مواد و خودکشی و ... .

در هر صورت این یه ریسکه. برخلاف جمله‌ی منتسب به نیچه که می‌گه چیزی که تورو نکشه قوی‌ترت می‌کنه، هیچ تضمینی وجود نداره که تغییر مفیدی صورت بگیره.

پترسون اینجا درمورد ایمان صحبت می‌کنه. ایمان بین خداناوران تعقل‌گرا به باور داشتن به چیزی پوچ و کنار گذاشتن عقل تعبیر می‌شه. درحالی که ایمان چیزیه که برای حرکت به سوی سرزمین ناشناخته‌ها لازمه.

برای اینکه آینده ناشناخته است و برای اینکه تبعات فشارهایی که به ما وارد می‌شه ناشناخته است؛ ما به ایمان نیاز داریم.

ازدواج هم همیشه ناشناخته بوده و خواهد بود. برای همین تا وقتی با اون فرد ازدواج نکنی نمی‌فهمی که تصمیمت درست بوده یا نه.

اینجا چیزی که لازمه ایمانه. اینکه به اون شخص و تصمیم مشترکتون ایمان دارید و هر اتفاقی هم که بیفته شما دو تا باهم ادامه می‌دید.